---
title: Ilyen csúnyán nem néztem még be semmit
subtitle: A bitcoin összeomlását vártam, de triplázott.
date: 2016-12-17
header-img: img/night_fisherman.jpg
---

Olyan lelkesen tudom verni a mellem, amikor egy sejtésem beigazolódni látszik (_értsd: véletlenül beletrafálok valamibe_), hogy időnként célszerű visszarángatni magam a földre. Most találtam hozzá egy durva mellélövést. Íme, ezt írtam a bitcoin árfolyamáról:

>A belátható jövő sem lesz sokkal szebb szerintem, bár nyilván az alját lehetetlen megjósolni egy ilyen összeomlásnak, ráadásul még ha hosszú lejtment jön is, közben biztosan lesznek agresszív felhúzások is. <br>
([Nagyot durrant a bitcoin-lufi - Dotkom, 2015. január 15.](http://dotkom.blog.hu/2015/01/15/nagyot_durrant_a_bitcoin-lufi))

Milyen hosszú lejtmenet? 218 dollár volt a bitcoin ára a fenti bejegyzés írásakor, 2015. január közepén, most, szűk két évvel később pedig 790 dollár. Közben pedig tényleg csak futólag járt alig pár dollárral alacsonyabban. Telibe találtam a "piac alját" a károgással!

![](/img/posts/btcusd20161217.png)

### "Persze, hogy értek én a bitcoinhoz is!"

Ennél tanulságosabb példát a befektetőket (legalábbis engem) terhelő számos pszichés torzítás összjátékáról nem hiszem, hogy tudnék hozni. Csúcsra járattam [a Dunning-Kruger-t](https://en.wikipedia.org/wiki/Dunning%E2%80%93Kruger_effect), némi előítélettel, érzelmi torzítással, múltbeli trendek kivetítésével, [megerősítési hatással](https://en.wikipedia.org/wiki/Confirmation_bias) és csordaszellemmel megfűszerezve.

Emlékeztem persze, hogy írtam egy nem túl pozitív hangvételű bejegyzést a bitcoinról, de azt tényleg csak e sorok írásakor fedeztem fel, hogy éppen a mélyponton vártam a további összeomlást. Azaz nemcsak a bejegyzés előtt, de utána se követtem aktívan a bitcoin, mint "tőzsdei" termék életét, az árfolyam hullámzását, a piaci hangulat változásait és a fundamentális tényezőket, mégis nagyon okosnak hittem magam. 

2016-ban már más a helyzet, szorosabban követem az eseményeket ezen a fronton, de ez nem változtatja meg a történetet.

### Akkor a bitcoin mégis oké?

Azt is érdemes leszögezni, hogy ha hasonló meggyőződéssel állítottam volna, hogy a bitcoin ára biztosan meg fog háromszorozódni, az pont ugyanígy helytelen lett volna. Az árfolyam emelkedése ráadásul önmagában nem teszi igazolttá azt sem, hogy a bitcoin a világ jegybanki pénzeit teljesen kiszorító, mindenható digitális pénzzé válna, megcáfolva minden károgót és kritikust.

Visszaolvasva a 2015-ös bejegyzést, és lehántva róla a sallangokat (van bőven), két szempont rajzolódik ki:

1. A bitcoin, mint pénzügyi eszköz illanékony hitre épül, ami rendkívül kockázatossá teszi, emiatt pedig réteg jelenség maradhat.
2. A bitcoin alapját képező rendszer (blockchain) viszont hosszú távon is hasznos és életképes technológia, aminek helye lesz a világban.

Ilyen módon megfogalmazva mindkettőt továbbra is érvényesnek tartom, és talán a piac fejlődése is ezt igazolja vissza. De nem így fogalmaztam meg, és szögezzük le azt is, hogy fogalmam sincs, hol lesz a bitcoin árfolyama két év múlva.

