---
title: Újraindul a Dotkom
date: 2016-10-15
subtitle: Új korszak, tavasz, reneszánsz, satöbbi.
---

Bő hat évvel az [eredeti indulás](http://dotkom.blog.hu/2010/07/28/indul_a_dotkom) és közel egy évvel az [utolsó bejegyzés](http://dotkom.blog.hu/2015/11/09/15_ev_mulva_csak_robotautot_vehetunk) után mostantól ismét lesz Dotkom blog, kicsit megújult tartalommal. A tőzsde és tech szektor, mint téma persze megmarad, még ha nem is olyan intenzitással, mint amikor elemzőként az időmet szinte csak ezek töltötték ki. 

A munkám amúgy is sokkal inkább szoftverprojekteket, online marketinget, webanalitikák böngészgetését foglalja magában (meg némi menedzserkedést és egyéb haszontalan tevékenységeket). Cserébe egészen kiváló elemzőcsapat nálam sokkal jobban műveli az elemzést, karnyújtásnyira tőlem. Érdemes [követni őket](https://www.kbcequitas.hu/menu/elemzesek/elemzesek.html).

## Új hobbi

Szabad időmben viszont rákattantam a kódolásra. Az elmúlt bő két évben nem kevés órát (napot, hetet) toltam bele online kurzusokba, tutorialokba, könyvek és cikkek olvasásába, meg saját tanuló projektekbe és kísérletezgetésbe (aminek legnagyobb részét nyilván a Stackoverflow böngészése teszi ki). 

Eddig JavaScript, MEAN stack (AngularJS, NodeJS, Express és MongoDB) és Python voltak azok, amikre az időmet szántam, a legújabb bohóság pedig az adatvizualizáció és D3.js, ami szintén nagyon jó móka. 

(Szépen körbeér a korábbiakkal ez, a részvényelemzés sem más, mint zsonglőrködés adatokkal és azok vizualizációjával. Ha meg programozott módon tudod tenni, akkor még jobb.)

## Az út

Ennyi mindent ilyen rövid idő alatt nyilván nem tanulhattam meg professzionális szinten. De szépen épülnek egymásra az elemek, egyre működőképesebbnek érzem a tudásomat. A magam kis suta módján back-endtől front-endig össze tudok tákolni egy-egy miniprojektet, és rengeteg tervem van, hogy hogyan fogok tovább fejlődni.

Szeretnék is beszámolni az "útról", azaz a tapasztalataimról abban, hogy (szerintem) hogyan lehet egészen mérsékelt költségek mellett, inkább időbefektetéssel fejlesztői tudást építeni. Ha nem is profi szintre, de legalább kiegészíteni a meglévő kompetenciáidat felbecsülhetetlen értékű új képességekkel.

Eközben nem kevés linket, forrást és tartalmat gyűjtöttem össze, amit szépen kicsorgatok majd ide a blogra az egyéb témák mellett.

Kacérkodok az angol nyelvű írással is, mivel programozásról kizárólag angol nyelven, angol nyelvű forrásokból tanulok, és egyszerűen ezt érzem természetesnek (a tőzsde nyelve is az angol). Szóval idővel lesznek angol posztok is szerintem.

## Új technikai háttér

A technikai környezet is megváltozott, a blog most Jekyll-lel készül, a GitHub Pages-en hosztolva. Majd kiderül, hogy hosszú távon a jelenlegi-e a fenntartható kombináció, de eddig tetszik.

A saját domain amúgy sem lett volna megoldható a régi blog.hu-s környezetben, de minden másban is jobban belenyúltam volna már a működésébe, mint a motor engedte. Most úgy csavargatom, ahogy csak akarom.

Másfelől pedig nem foglalkoztat az olvasottság sem, amit egy-egy Index címlapos kiemelés annak idején hozni tudott. Nem is hiszem amúgy, hogy a mostani felállásban lenne még ilyen érdemi extra olvasottság. A "régi" blogot egyelőre meghagyom a [jelenlegi helyén](http://dotkom.blog.hu), de idővel lehet, hogy létrehozok itt egy archív szekciót, és átvarázsolom a bejegyzéseket.

Minden észrevételt, ötletet, javaslatot és visszajelzést viszont nagyon nagy örömmel veszek bármilyen csatornán. Ne tartsd magadban!