---
title: Újraindul a Dotkom
date: 2016-10-15
subtitle: Új korszak, tavasz, reneszánsz, satöbbi.
---

Bő hat évvel az [eredeti indulás]() és közel egy évvel az utolsó bejegyzés után mostantól ismét lesz Dotkom blog, kicsit megújult tartalommal. A tőzsde és tech szektor, mint téma persze megmarad, még ha nem is olyan intenzitással, mint amikor elemzőként az időmet szinte csak ezek töltötték ki. 

A munkám amúgy is sokkal inkább szoftverprojekteket, online marketinget, webanalitikák böngészgetését foglalja magában (meg némi menedzserkedést és egyéb haszontalan tevékenységeket). Cserébe egészen kiváló elemzőcsapat nálam sokkal jobban műveli az elemzést, karnyújtásnyira tőlem. Érdemes [követni őket](https://www.kbcequitas.hu/menu/elemzesek/elemzesek.html).

## Új hobbi

Szabad időmben viszont rákattantam a kódolásra. Az elmúlt bő két évben nem kevés órát (napot, hetet) toltam bele online kurzusokba, tutorialokba, könyvek és cikkek olvasásába, meg saját tanuló projektekbe és kísérletezgetésbe (aminek legnagyobb részét nyilván a Stackoverflow böngészése teszi ki). 

Eddig _vanilla_ JavaScript, MEAN stack (AngularJS, NodeJS, Express és MongoDB), Python és _data science_ eszközök voltak, amikkel behatóbban foglalkoztam, a legújabb bohóság pedig az adatvizualizáció és D3.js, ami szintén nagyon jó móka. 

(Szépen körbeér amúgy mindez, mert a részvényelemzés sem más, mint zsonglőrködés adatokkal és azok vizualizációjával. Ha meg programozott módon tudod tenni, akkor még jobb.)

## Hogyan lettem sztárfejlesztő? (Sehogy)

Ennyi mindent ilyen rövid idő alatt nyilván nem tanulhattam meg professzionális szinten, de szépen épülnek egymásra az elemek, egyre működőképesebbnek érzem a tudásomat. Már most is hatalmas élmény, hogy a magam kis suta módján back-endtől front-endig össze tudok tákolni egy-egy miniprojektet, és rengeteg tervem van, hogy hogyan fogok tovább fejlődni.

Szeretnék is beszámolni az "útról", azaz a tapasztalataimról abban, hogy (szerintem) hogyan lehet egészen mérsékelt költségek mellett, de persze rengeteg időbefektetéssel fejlesztői tudást építeni. Ha nem is profi szintre, de legalább kiegészíteni a meglévő egyéb kompetenciáidat felbecsülhetetlen értékű új képességekkel.

Emellett nem kevés linket, forrást és tartalmat gyűjtöttem össze, amit szépen kicsorgatok majd ide a blogra. De hangsúlyozom, a régi témaköröket is folytatni szeretném.

## How do you say in Hungarian...

Kacérkodok az angol nyelvű írással is, annál is inkább, mert mivel a teljes programozási tudásomat kizárólag angol nyelven, angol nyelvű forrásokból építem, egy csomó mindenre egyszerűen nincs magyar kifejezésem (már most sután érzem magam, hogy _fejlesztésnek_, _kódolásnak_ vagy _programozásnak_ hívjam-e ezt a dolgot úgy, hogy azt se bántsam meg, aki velem ellentétben tényleg ért ezekhez). Szóval idővel lesznek angol posztok is szerintem.

## Új háttér

A technikai környezet is megváltozott, a blog most Jekyll-lel(ben?) készül, azaz egy _static page_, a GitHub Pages-en hosztolva. Ezt sem tudom ennél jobban leírni magyarul, de a lényeg, hogy már a blogolás is ilyen _programozós_ élmény lett. Majd kiderül, hogy hosszú távon a jelenlegi-e a fenntartható kombináció, de eddig tetszik.

A saját domain amúgy sem lett volna megoldható a régi blog.hu-s környezetben, de minden másban is jobban belenyúltam volna már a működésébe, mint a motor engedte (pl. Google Tag Manager konténert tettem volna bele, amit nem hagyott, amikor legutóbb próbáltam egy éve). Most úgy bütykölöm, ahogy csak akarom.

Másfelől pedig nem foglalkoztat az olvasottság sem, amit egy-egy Index címlapos kiemelés annak idején hozni tudott. Nem is hiszem amúgy, hogy a mostani felállásban lenne még ilyen érdemi extra olvasottság. A "régi" blogot egyelőre meghagyom a [jelenlegi helyén](http://dotkom.blog.hu), de idővel lehet, hogy létrehozok itt egy archív szekciót, és átvarázsolom a bejegyzéseket.

Minden észrevételt, ötletet, javaslatot és visszajelzést viszont nagyon nagy örömmel veszek bármilyen csatornán. Ne tartsd magadban!