---
title: Amikor a robotok egymásra licitálnak
subtitle: A történelem nem ismétli önmagát, de néha rímel
date: 2016-11-23
category: fintech
tags: robo-advisor
header-img: img/machine.jpeg
---

[Előadok a mai HWSW Mobile! konferencián](http://dotkomblog.com/2016/11/02/konferencia/), a robo-advisor témakör pedig nyilvánvalóan nem maradhat ki. A napokban ezért végigjártam a legnagyobb szereplők honlapjait, így a két legismertebb robo-advisor, a Betterment és a Wealthfront oldalait.

Bár mindkét cég a saját algoritmusára és forradalmi technológiájára épít, a honlapjukon nagy betűkkel virít a "Nobel-díjas kutatás" és a "világszínvonalú befektetési csapat", benne Burton Malkiellel és Charles D. Ellisszel, két, valóban legendás tőkepiaci közgazdásszal. (A Nobel-díjas kutatás az 1952-ben publikált [modern portfólió-elmélet](https://en.wikipedia.org/wiki/Modern_portfolio_theory) lehet.)

![Slide a mai prezimből](/img/posts/Screenshot 2016-11-23 10.44.25.png)

<p style="text-align: center;"><small>Slide a mai prezimből</small></p>

A Nobel-díj és nagy nevek emlegetéséről pedig rögtön eszembe jutott a Long-Term Capital Management sztorija. Az pedig nem szép történet.

>#### Mi az a robo-advisor?
A befektetésekkel foglalkozó _fintech_ világ egyik legforróbb területe. A robo-advisorok hatalmas mennyiségű értékpapír - jellemzően tőzsdén kereskedett befektetési alap (ETF) - múltbeli adatait felhasználva saját algoritmusok alapján "kikevernek" egy portfóliót a felhasználó (vélt) befektetési profiljához illeszkedve, és ezt a portfóliót folyamatosan karbantartják, kiigazítják. A hangzatos elnevezés mögötti alapgondolat nem új, ezt egészítik ki adatfeldolgozással, saját tudománnyal, szép dizájnnal és gálánsan adagolt marketinggel.

## Long-Term Capital, rövid távon bukás

Dióhéjban ugyanis az LTCM nevű hedge-fund [olyan összeomlást tudott produkálni](https://en.wikipedia.org/wiki/Long-Term_Capital_Management) 1998-ban, az orosz és dél-kelet ázsiai válságok után, ami a Lehman Brothers 2008-as csődjéhez hasonló, tovagyűrűző hatásokkal járt.

Az óriási baklövésre pedig senki nem számított, az alap hatalmas tőkét tudott összegyűjteni, részben a kezdeti látványos sikerei miatt, részben pedig mert a matematikai-statisztikai modellekre épülő befektetési stratégiáért _két Nobel-díjas közgazdász_, Myron S. Scholes és Robert C. Merton felelt, és ezt az alap büszkén hirdette is magáról.

## Ez az első megrészegülés

Természetesen a látszólagos párhuzam ellenére sem a Wealthfront, sem a Betterment nem fog tőzsdekrachot okozni, több okból sem:

* A robo-advisorok stratégiája egyértelműen passzív (a piacot követő), nem pedig agresszív aktív, mint az LTCM-é volt;
* a Wealthfrontnál emlegetett két szakember szakterülete épp a hosszú távú, nyugis passzív befektetés, nem pedig a pillanatnyi piaci félreárazások felismerése;
* a robo-advisorok ráadásul messze nem rendelkeznek annyi tőkével, hogy a rendszer egészét tekintve valódi kockázatot jelentsenek.

Ezzel együtt a Nobel-díj és nagy nevek emlegetése befektetési témában óvatosságra intő jel, mert eltereli a figyelmet a reális várakozásokról és a valós teljesítményekről (amiről persze nehéz beszélni az alig pár éves, épp a történelmi léptékkel is kivételes hosszúságú és intenzitású emelkedő piac derekán létrejött robo-advisoroknál).

Hosszú távon viszont szerintem is a robo-advisor lesz a domináns megoldás az egész piacon, kiszorítva rengeteg tradicionális szereplőt, csak most még nem tartunk ott (értsd: nem késett még le senki, hogy ezen a pályán elinduljon).
