---
title: Egy legendás spekuláns varázslatos élete
subtitle: A Man for All Markets nagyon jó könyv
date: 2017-03-22
header-img: img/ace.jpg
---

Nem volt még könyvajánló a Dotkomon, de már sokszor eszembe jutott, hogy kellene. Hát íme! A legendás matematikus és spekuláns, Ed Thorp _A Man for All Markets: From Las Vegas to Wall Street, How I Beat the Dealer and the Market_ című önéletrajzát melegen ajánlom. Egyébként nem is régi könyv, [az Amazon szerint](https://www.amazon.com/Man-All-Markets-Street-Dealer-ebook/dp/B00SEFEYCI/ref=sr_1_1?ie=UTF8&qid=1489962713&sr=8-1&keywords=man+for+all+markets) idén januárban jelent meg.

## Egy hihetetlen elme ragyogása

Ed Thorp olyan figura, hogy a történetét olvasva egy ponton elbizonytalanodsz, hogy tényleg létező személyről van szó, vagy amolyan Forest Gumphoz hasonló, kitalált valaki, akinek az életét az írója szándékosan történelmi jelentőségű eseményekkel fonja egybe. De Ed Thorp tényleg létezik, és elég mozgalmas karriert futott be.

<img src="/img/posts/ed_thorp.jpeg" alt="">
<small>Forrás: [Engadget](https://www.engadget.com/2013/09/18/edward-thorp-father-of-wearable-computing/)</small>

Először is elméletben és gyakorlatban is bebizonyította, hogy létezik blackjackben konzisztensen nyerő stratégia a kaszinó ellenében is, és ezzel "kártyaszámlálók" tömegeit szabadította rá Las Vegasra. Mindezt az ötvenes-hatvanas évek fordulóján, lyukkártyás számítógépekkel, meg javarészt papíron, ceruzával és fejben.

Claude Shannonnal közösen ő alkotta meg [az első "viselhető" számítógépet](https://www.engadget.com/2013/09/18/edward-thorp-father-of-wearable-computing/), amit a rulettgolyó mozgásának előrejelzésére akartak használni (végül gyakorlatban ugyan bizonyították az elképzelést, de tartósan nem használták). Ezt is még bőven a hatvanas években.

Átnyergelve a Wall Streetre feltalálta ugyanazt (vagy egy nagyon hasonló) opcióárazási modellt, amiért [Robert Merton](https://en.wikipedia.org/wiki/Robert_C._Merton) és [Myron Scholes](https://en.wikipedia.org/wiki/Myron_Scholes) közgazdasági Nobel-díjat kapott 1997-ben, és [Black-Scholes képlet néven](https://en.wikipedia.org/wiki/Black%E2%80%93Scholes) ma is alappillére a származtatott termékek árazásának.

Az akkor még titkos képletére alapozva megalkotta az első "quant", azaz számítógépes statisztikai elemzésre épülő befektetési stratégiákat, még bőven a módszer piaci elterjedése előtt. Ezzel övé lett az első _hedge fund_ is, évtizedekkel azelőtt, hogy maga a műfaj elterjedt volna, és hosszú évtizedeken keresztül kiemelkedő hozamokat ért el.

## Önéletrajz, nem szakmai tananyag

Ez a könyv persze nem a szakmai mélységekről szól, ami jó, mert mindenféle háttértudás és előképzettség nélkül is hasznos és érdekes olvasmány. Az elején Ed Thorp egész hosszasan, és nagyon sajátos, tárgyilagos, de egyáltalán nem száraz stílusban taglalja gyermek- és fiatalkorát, és a későbbi korszakokból is inkább a személyes élmények dominálnak.

A konkrét matematikai felfedezéseket és befektetési sztorikat Thorp amúgy is sokkal alaposabban tárgyalta korábbi könyveiben, a _Beat the Dealerben_ és _Beat the Marketsben_. Mivel ezeket a könyveit nem olvastam (még), nem éreztem ismétlésnek az életrajzát, és kellő áhítattal tudtam fogadni még úgy is, hogy itt-ott érezni lehet, hogy a teljes objektivitáshoz kellene a szerzőtől független mesélő is. 

De hát az önéletrajz már csak ilyen szubjektív műfaj. A végére talán egy picit szétesik a könyv, az utolsó részben már inkább befektetésekről, tőkepiacokról és a gazdaságról elmélkedik kicsit rendszertelenül, és a 2007-ben kirobbant válságot boncolgatja, de nem világos, hogy alapozó oktatóanyagnak vagy inkább csak filozófiai eszmefuttatásnak szánja. 

Ezeken a záró fejezeteken gyorsabban robogtam át, de ez sem tudta feledtetni, hogy mennyire tetszett a könyv többi része.
