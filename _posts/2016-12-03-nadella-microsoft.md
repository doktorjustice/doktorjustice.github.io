---
title: Így durrant be a Microsoft rakétája
subtitle: Amikor tényleg fordulatot hoz egy vezető
date: 2016-12-03
---

>Szóval szerintem ha meglesz a vezérigazgató - és nem Justin Bieber az -, és közben nem omlik össze a világ, akkor újra begyújthatja a rakétákat a Microsoft. <br>
[Indul a Microsoft-rakéta, amint van új vezér](http://dotkom.blog.hu/2014/01/07/ha_meglesz_microsoft_uj_vezere_elszall_a_reszveny)

Közel három éve, 2014. január 7-én [írtam még a "régi" Dotkomon](http://dotkom.blog.hu/2014/01/07/ha_meglesz_microsoft_uj_vezere_elszall_a_reszveny), hogy ha végre sikerül utódot találni a Microsoft éléről leköszönő Steve Ballmer helyére, akkor az a részvényt is látványos emelkedő pályára állíthatja.

Satya Nadellát végül február 4-én nevezték ki, azóta pedig az árfolyam nagyjából 60 százalékot emelkedett, és látványosan elhagyta azt a széles sávot, amiben több mint tít évig mozgott. Sőt, mostanra épp történelmi csúcsra emelkedett.

![](/img/posts/msft_weekly.png)

Persze az egész amerikai részvénypiac emelkedő trendben mozog azóta is, a Microsoft viszont így is felülteljesítette a legtöbb hasonló részvényt, a széles piacot leképező S&P500 indexet és az S&P500 indexben szereplő tech cégekből összeállított részindexet is (az S&P500 kb. 22 százalékot, az S&P500 IT index pedig 35 százalékot emelkedett).

Szóval tényleg beindult a rakéta, és szerintem nehéz lenne vitatni, hogy ebben személyesen Nadellának nagy szerepe volt. Nem válik minden arannyá, amihez hozzáér, de kétségtelenül frissebb, izgalmasabb lett vele a cég.

